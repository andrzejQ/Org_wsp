### Cytaty z J. Tischner, Refleksje o etyce pracy

Bardzo okrojone poniższe cytaty są zachętą do zapoznania się z całą pracą:

**J. Tischner, Świat ludzkiej nadziei. Znak, Kraków 2005**

*Praca* to czynność społeczna. ... aby powstał produkt, wymagane jest
daleko idące *porozumienie* międzyludzkie. ... Porozumienie to rodzaj
*rozmowy*, której podstawą jest zrozumienie.

...

Celem pracy jest produkowanie przedmiotów "znaczących". ... na bazie
jakiegoś materiału nadbudowuje się określony "sens". Sens ten czy to
znaczenie są czytelne wyłącznie dla człowieka żyjącego w określonym
kręgu kulturowym. ... *Praca jest jak język*.

...

jak istnieje problem *prawdy* w przypadku mówionego słowa, tak istnieje
problem prawdy w przypadku słowa produkowanego.

...

Proces pracy polega na stopniowym podnoszeniu tworzywa do poziomu mniej
lub bardziej dookreślonej myśli. ... Jeżeli tworzywo miało uprzednio
jakieś "znaczenie", proces pracy polega na dalszych dookreśleniach
tworzywa, na przyporządkowaniu go nowym kontekstom znaczeniowym, w
których może ono pełnić nowe funkcje. Podnoszenie tworzywa do poziomu
znaczenia może być mniej lub bardziej udane. ... zbudowałem "prawdziwy
długopis". ... Tak jak słowa mogą być prawdziwe lub fałszywe, tak
prawdziwe lub fałszywe mogą być wytwory pracy.

...

**Adresatem mojej pracy jest bezpośrednio lub pośrednio Człowiek. Jest
to ktoś konkretny, ... Praca, jak język, jest integralną częścią
komunikacji między ludźmi. ... Stwierdzenie, że adresatem pracy jest
Człowiek, brzmi jak banał. A jednak o tym banale zapomina się dość
chętnie. Jedni zmierzają do zawężenia problemu pracy do ideału "dobrej
roboty", nie pytając bliżej co to ma być za robota. Inni koncentrują
uwagę wyłącznie na problemie "sprawiedliwej płacy": rób to za co ci
płacą i jak ci płacą. Jeszcze inni wolą zastępować Człowieka-cel
abstrakcyjnymi hasłami: pracuj tak, aby "abstrakcje" prędzej się
ziściły. Słyszy się także głosy mówiące o "obowiązku". Ale w imię kogo
i dla kogo ten "obowiązek" ma być spełniony? ... I tak na różne
sposoby i na gruncie różnych ideologii zatraca się świadomość prawdy
fundamentalnej: praca człowieka jest językiem mówionym do drugiego
człowieka, językiem, który go niszczy lub rozwija.**

...

I wreszcie końcowy wytwór i związana z nim wspólnota konsumpcyjna.
Wytwór ten ma zaspokajać jakieś "zapotrzebowanie". Sposobami
zaspokajania potrzeb rządzą szczególne reguły etyczne. Chleb syci głód,
ale nie powinien powodować obżarstwa. Radio nie powinno przeszkadzać
tym, którzy mieszkają za ścianą. ... Odpowiedź na propozycje niesione
przez cudzą pracę wyłania się ze mnie, z mojej osobowości. ... Jest się
takim, jakim człowieka tworzy jego i cudza praca.

...

Czym na gruncie języka jest kłamstwo, tym na gruncie pracy jest moralny
wyzysk pracy. ... Świadomość wyzysku odgrywa tu rolę kluczową. Jest ona
do tego stopnia "istotna", że nie narusza jej w niczym świadomość
tego, że wynagrodzenie za pracę jest dostateczne. ... Istotą wyzysku
moralnego jest świadomość, że się jest wyzyskiwanym.

...

możemy wyodrębnić kilka form moralnego wyzysku pracy:

a\) "Załatwianie". ... Rysem zamiennym wyzysku opartego o
"załatwianie" jest naruszenie zasady sprawiedliwości ... Świadomość
wyzysku może pojawiać się bądź u tego, kogo zmusza się do
"załatwiania" nielegalnej sprawy, bądź u tego, kto zostaje
pokrzywdzony poprzez ten "wyzysk" ...

b\) "Okłamywanie". ... może pojawić się, na poziomie każdej pracy,
która jako swój element składowy posiada poszukiwanie jakiejś prawdy.

c\) Marnowanie pracy. ... Ktoś przede mną \[albo po mnie\] źle się
wywiązał z ciążącego na nim obowiązku. ... Nazwisko moje występuje obok
innych, ono jest *wyzyskane* do firmowania błędu. ...

d\) Nadużycie pracy. ... Piotr produkujący narzędzie może mieć
świadomość "wyzysku", gdy dowie się, że Paweł użył narzędzia wbrew
jego moralnym intencjom ...

e\) Wyzysk w znaczeniu ścisłym. ... długopis jest pozornym długopisem
... Piotr zapłacił za towar tyle, ile kosztuje towar dobry ....

... Moralny wyzysk pracy ma jako skutek *moralną* dezintegrację
społeczności pracy ... prowadzi do sytuacji rozgoryczeń, zahamowań,
oportunizmu, uniemożliwia powstanie prawdziwie twórczej radości pracy.
... Człowiek "jest i nie jest" sobą podczas pracy. Zapłata za pracę
staje się dla niego jedynym motywem jej podjęcia. ...

*1972 r.*
